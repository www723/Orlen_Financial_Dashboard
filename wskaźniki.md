# Opisy wskaźników użytych w 

https://github.com/www723/Orlen_Financial_Dashboard

## Wskaźniki zadłużenia

### Wskaźnik zadłużenia ogólnego

![obraz](https://github.com/user-attachments/assets/1d37402a-d057-4ff4-b827-ae4b52a05580)

Opis wskaźnika:

Jest to syntetyczny wskaźnik oceny sposobu finansowania działalności przedsiębiorstwa, który dostarcza informacji o całkowitym zadłużeniu przedsiębiorstwa i znaczeniu zobowiązań ogółem w finansowaniu aktywów przedsiębiorstwa.

Interpretacja wskaźnika

  - Im wyższa wartość wskaźnika zadłużenia ogólnego, tym wyższe zadłużenie przedsiębiorstwa.
  - Wysokie wartości (powyżej 50%) i wzrost wartości wskaźnika w czasie interpretujemy jako wzrost obciążenia aktywów przedsiębiorstwa zobowiązaniami, a co za tym idzie – wzrost ryzyka finansowego i pogorszenie zdolności i wiarygodności kredytowej przedsiębiorstwa.
  - Niskie wartości i obniżanie jego wartości w czasie interpretujemy jako zmniejszenie zaangażowania kapitałów dłużnych w finansowaniu działalności przedsiębiorstwa, a więc spadek ryzyka finansowego oraz poprawę zdolności i wiarygodności kredytowej.


### Wskaźnik zadłużenia do kapitału własnego

![obraz](https://github.com/user-attachments/assets/2284ff19-2b89-4642-826d-6eb3fe374f4e)

Opis wskaźnika:

Wskaźnik ten ma szczególne znaczenie przy ocenie zdolności kredytowej przedsiębiorstwa, ponieważ informuje, ile razy zobowiązania ogółem przewyższają wartość kapitału własnego (jaka kwota zobowiązań przypada na 1 złotówkę kapitału własnego). Wskaźnik określa więc stopień zabezpieczenia ogółu zobowiązań kapitałem własnym (który pełni między innymi funkcję gwarancyjną tj. stanowi zabezpieczenie spłaty zobowiązań przedsiębiorstwa). Ocenę warto uzupełnić badaniem wskaźników długoterminowego zadłużenia kapitału własnego: wskaźnikiem ogólnego zadłużenia pożyczkowego oraz wskaźnikiem ogólnego zadłużenia pożyczkowego długoterminowego.



Interpretacja wskaźnika

 - Wartości wskaźnika powyżej 100% świadczą o dużym obciążeniu kapitałów własnych kapitałami obcymi.
 - Przy ocenie zmian wartości wskaźnika w czasie (w ciągu kilku okresów):
 -  wzrost wartości wskaźnika interpretujemy jako pogorszenie zdolności i wiarygodności kredytowej przedsiębiorstwa (wynikające ze wzrostu poziomu zadłużenia),
 -   spadek wartości wskaźnika interpretujemy odpowiednio jako poprawę zdolności i wiarygodności kredytowej przedsiębiorstwa.


### Wskaźnik pokrycia odsetek

![obraz](https://github.com/user-attachments/assets/56cb861a-f9c8-430d-bcab-65182cf81d14)



Opis wskaźnika:

Wskaźnik bada pokrycie odsetek zyskiem brutto, ponieważ odsetki od kredytów są odliczane od podstawy opodatkowania (a więc pomniejszają wolumen zysku przed opodatkowaniem). Suma zysku brutto i odsetek w liczniku wskaźnika pokrycia odsetek zyskiem jest odpowiednikiem maksymalnej kwoty, jaką kredytobiorca może zapłacić z tytułu tych odsetek, nie ponosząc strat. Im wyższe wartości przyjmuje wskaźnik, tym wyższa jest zdolność przedsiębiorstwa do wywiązywania się z zobowiązań odsetkowych (i wyższa jego wiarygodność kredytowa i pojemność zadłużeniowa).



Interpretacja wskaźnika

- Przy ocenie zmian wartości wskaźnika w czasie (w ciągu kilku okresów):
- wzrost wartości wskaźnika oceniamy pozytywnie i interpretujemy jako wzrost zdolności przedsiębiorstwa do wywiązywania się ze spłaty zobowiązań odsetkowych,
- spadek wartości wskaźnika oceniamy odpowiednio negatywnie i interpretujemy jako spadek zdolności przedsiębiorstwa do wywiązywania się ze spłaty zobowiązań odsetkowych.


### Wskaźnik długu netto do EBTIDA

![obraz](https://github.com/user-attachments/assets/06bf21e3-fec9-4527-bed8-f42d50abf444)

Opis wskaźnika:

Wskaźnik zadłużenia netto do EBITDA mówi o zdolności firmy do spłaty zadłużenia zyskami operacyjnymi. Jego wartości odpowiadają na pytanie: za ile lat spółka potrafiłaby spłacić całość zadłużenia z zysków operacyjnych. Powszechnie przyjęło się, że jego wartości powyżej 3 – 3,5 są oznaką nadmiernego zadłużenia i nadmiernego lewarowania się spółki, które, przy pogorszeniu się koniunktury na rynku, mogłoby doprowadzić do dużych problemów finansowych

Interpretacja wskaźnika

- Im niższy wskaźnik, tym lepsza sytuacja finansowa firmy, ponieważ oznacza to, że jest mniej zadłużona w stosunku do swojej zdolności generowania zysków operacyjnych.
- Z kolei wyższy wskaźnik może wskazywać na problemy z płynnością, wyższe ryzyko niewypłacalności, a także na większą zależność od kredytodawców.

Należy jednak pamiętać, że interpretacja tego wskaźnika zależy od branży, w której działa firma, oraz jej specyfiki.

## Wskaźniki płynności finansowej

### Wskaźnik płynności bieżącej

![obraz](https://github.com/user-attachments/assets/500e0255-6a60-4e7d-866b-f525f534eb71)



Opis wskaźnika:

Wskaźnik pozwala określić, w jakim stopniu przedsiębiorstwo jest w stanie pokryć swoje zobowiązania bieżące płynnymi aktywami, czyli aktywami obrotowymi. Im wyższe wartości przyjmuje wskaźnik, tym lepsza jest ocena płynności finansowej przedsiębiorstwa. Wzorcowo, wartości tego wskaźnika powinny oscylować wokół 2 (spotyka się inne normy, np. nie niższy niż 1,2). Na poziom wskaźników płynności wpływa specyfika prowadzonej działalności np. firmy produkcyjne charakteryzują się niższym poziomem płynności w porównaniu do firm handlowych.



Interpretacja wskaźnika

- Wartość wskaźnika poniżej 1 zawsze interpretujemy jako utratę płynności finansowej.
- Przy ocenie zmian wartości wskaźnika płynności bieżącej klasyczny, czyli płynności III stopnia, w czasie (w ciągu kilku okresów):
- spadek wskaźnika interpretujemy jako pogorszenie płynności finansowej (a wzrost odpowiednio – jako poprawę),
- utrzymywanie się wskaźnika na poziomie bliskim 1 interpretujemy jako zwiększone ryzyko utraty płynności finansowej,
- utrzymywanie się wartości wskaźnika na poziomie znacznie powyżej 2 interpretujemy jako nadpłynność (płynność przedsiębiorstwa jest zabezpieczona, ale będzie skutkować zmniejszoną rentownością i niższą efektywnością działania w dłuższym okresie).


### Wskaźnik płynności szybkiej

![obraz](https://github.com/user-attachments/assets/40e0cb70-95b1-49e2-b88f-1319de7c4870)



Opis wskaźnika:

Wskaźnik określa, w jakim stopniu przedsiębiorstwo jest w stanie pokryć zobowiązania bieżące aktywami obrotowymi, które mogą być przekształcone na efektywny pieniądz po upływie krótkiego czasu przeznaczonego na ich spieniężenie (tzw. aktywa płynne). Wartość aktywów płynnych otrzymuje się przez pomniejszenie wartości aktywów obrotowych o dwa najmniej płynne ich składniki: zapasy i rozliczenia międzyokresowe. Z tego względu wartości wskaźnika płynności szybkiej zawsze będą niższe od wartości wskaźnika płynności bieżącej. Im większa będzie różnica między nimi, tym większe znaczenie dla zachowania płynności finansowej ma poziom utrzymywanych zapasów (i ew. rozliczeń międzyokresowych). Konstrukcja wskaźnika pozwala więc na ocenę zdolności przedsiębiorstwa do szybkiego regulowania zobowiązań bieżących. Wzorcowo, wartość wskaźnika płynności szybkiej powinna oscylować wokół 1.



Interpretacja wskaźnika

- Wartości wskaźnika poniżej 0,5 należy interpretować jako utrata płynności finansowej, a powyżej 1,5 jako nadpłynność.
- Przy ocenie zmian wartości wskaźnika płynności szybkiej klasycznego, płynności II stopnia, w czasie (w ciągu kilku okresów):
- spadek wskaźnika interpretujemy jako pogorszenie płynności finansowej i pogorszenie zdolności do szybkiego regulowania zobowiązań bieżących (a wzrost odpowiednio – jako poprawę), utrzymywanie się wskaźnika na poziomie bliskim 0,5 lub niższym interpretujemy jako - zwiększone ryzyko utraty płynności finansowej,
- należy zachować ostrożność w interpretacji wzrostu wskaźnika płynności szybkiej w sytuacji, gdy wzrostowi temu towarzyszy wydłużenie cyklu rotacji należności w przedsiębiorstwie (system eanaliza.pl oferuje możliwość obliczenia tego wskaźnika).
- Wzrost wskaźnika płynności szybkiej przy równoczesnym wzroście cyklu rotacji należności może oznaczać problem ze ściągalnością należności, co pogarsza płynność. W takiej sytuacji wskazane jest uzupełnienie analizy o ocenę wskaźnika płynności gotówkowej (płynność I stopnia).


### Wskaźnik płynności natychmiastowej

![obraz](https://github.com/user-attachments/assets/05550238-856b-44a1-8f5e-c79e868edd6c)

Opis wskaźnika:

Wskaźnik ten pokazuje w jakim stopniu firma jest w stanie regulować bieżące zobowiązania finansowe aktywami o największej płynności, do których zalicza się środki pieniężne. Z doświadczenia gospodarki wynika, że środki pieniężne powinny stanowić co najmniej 16-20% zobowiązań bieżących, żeby przedsiębiorstwo było zdolne do ich sprawnego regulowania Optymalna wysokość tego wskaźnika wynosi więc 0,16 – 0,2. Wskaźnik ten nie odgrywa istotnej roli przy ustalaniu płynności przedsiębiorstwa, ponieważ w myśl reguł zarządzania finansami, środki pieniężne powinny być ograniczone do minimum, gdyż tylko aktywa zaangażowane w obrocie generują wynik finansowy.


Interpretacja:

  - Wartość wskaźnika na poziomie 0,16–0,2 wskazuje na prawidłową równowagę: firma ma wystarczające środki pieniężne do sprawnego regulowania bieżących zobowiązań, ale nie utrzymuje nadmiaru gotówki, co mogłoby być nieefektywne.
  - Zbyt wysoki wskaźnik (np. powyżej 0,2) może sugerować, że firma trzyma zbyt dużo gotówki, zamiast inwestować ją w rozwój i generowanie zysków.
  - Zbyt niski wskaźnik (poniżej 0,16) może świadczyć o ryzyku niewystarczającej płynności, co w skrajnych przypadkach może prowadzić do problemów z regulowaniem zobowiązań w krótkim okresie.

## Wskaźniki rentowności finansowej


### Wskaźnik marży operacyjnej EBIT

![obraz](https://github.com/user-attachments/assets/957aac57-1800-4e09-8fbb-e2c2e608a4ff)

Opis wskaźnika:

Wskaźnik marży operacyjnej EBIT mierzy, jaka część przychodów ze sprzedaży pozostaje jako zysk operacyjny przed odliczeniem kosztów finansowych i podatków.

Interpretacja:

  - Wysoka marża operacyjna EBIT (powyżej 10-15%): Wskazuje, że firma jest efektywna w swojej działalności podstawowej i generuje solidny zysk operacyjny. Marża powyżej 20-25% jest uznawana za bardzo dobrą, co oznacza, że firma skutecznie kontroluje koszty i ma silną pozycję operacyjną.
  - Niska marża operacyjna EBIT (poniżej 5%): Oznacza, że firma ma niską rentowność operacyjną. Może to wskazywać na wysokie koszty operacyjne lub niską efektywność w generowaniu zysków z podstawowej działalności. Marża poniżej 3% może sugerować poważne problemy z rentownością operacyjną.




### Wskaźnik ROA(Rentowności aktywów)

![obraz](https://github.com/user-attachments/assets/cdf4c27f-ff2a-48a3-9a4d-73d2e413eb67)



Opis wskaźnika:

Wskaźnik informuje o zdolności przedsiębiorstwa do generowania zysku netto z zaangażowanych aktywów (kapitału całkowitego). Wysokie wartości wskaźnika wskazują na wysoką rentowność aktywów ogółem. Pamiętać należy jednak, że wysokie wartości wskaźnika mogą być wywołane wiekiem zaangażowanych aktywów trwałych, które – choć zamortyzowane w znacznym stopniu – nie utraciły zdolności produkcyjnych. Dlatego w ocenie należy dodatkowo uwzględnić stopień zużycia majątku trwałego i jeżeli jest on wysoki – uwzględnić to w interpretacji.



Interpretacja wskaźnika

  - Wysokie wartości wskaźnika rentowności aktywów ogółem oraz wzrost jego poziomu w czasie oceniamy pozytywnie (świadczy to o wysokiej bądź zwiększającej się rentowności aktywów ogółem).
  - Niskie wartości wskaźnika oraz spadek jego poziomu w czasie oceniamy negatywnie (świadczy to o niskiej bądź zmniejszającej się rentowności aktywów ogółem).

UWAGA! Powyższa interpretacja ma zastosowanie tylko wówczas, gdy ROE, ROA i ROS(Marży netto) jednocześnie są większe od 0.



### Wskaźnik ROE(Rentowność kapitału własnego)

![obraz](https://github.com/user-attachments/assets/a5b9c581-9ada-4029-903b-06b395478e14)

Opis wskaźnika:
Wskaźnik, który mierzy, jak efektywnie firma wykorzystuje kapitał własny swoich właścicieli do generowania zysków netto. Wskaźnik ten pokazuje, ile zysku netto firma generuje na jednostkę kapitału własnego zainwestowanego przez właścicieli.

Interpretacja:

  

Interpretacja wskaźnika

- Wysokie wartości wskaźnika oraz wzrost jego poziomu w czasie oceniamy pozytywnie (świadczy to o wysokiej bądź zwiększającej się rentowności kapitałów własnych).

- Niskie wartości wskaźnika oraz spadek jego poziomu w czasie oceniamy negatywnie (świadczy to o niskiej bądź zmniejszającej się rentowności kapitałów własnych).

UWAGA! Powyższa interpretacja ma zastosowanie tylko wówczas, gdy ROE, ROA i ROS(Marża netto) jednocześnie są większe od 0.
  

### Wskaźnik marży netto

![obraz](https://github.com/user-attachments/assets/dade4a07-6d39-4a73-a5be-dcf92dc2bba1)



Opis wskaźnika:

Wskaźnik rentowności sprzedaży netto rozszerza analizę stopy marży brutto, wskazując na obciążenie przychodów ze sprzedaży netto wszystkimi kosztami działalności, również kosztami wynikającymi z obciążeń podatkowych.



Interpretacja wskaźnika

  - Im niższe są wartości wskaźnika, tym większą wartość sprzedaży przedsiębiorstwo musi zrealizować dla osiągnięcia pożądanego poziomu zysku netto (bo tym większą część przychodów pochłaniają koszty działania).

  - Wysokie wartości wskaźnika oraz wzrost jego poziomu w czasie oceniamy pozytywnie, gdyż wskazują na przewagę konkurencyjną przedsiębiorstwa.

  - Niskie wartości wskaźnika oraz spadek jego poziomu w czasie oceniamy negatywnie, gdyż wskazują na niedostateczną kontrolę poziomu kosztów, co zagraża konkurencyjności.

UWAGA! Powyższa interpretacja ma zastosowanie tylko wówczas, gdy ROE, ROA i ROS(Marża netto) jednocześnie są większe od 0.



## Wskaźniki sprawności finansowej

### Wskaźnik rotacji należności (w dniach)

![obraz](https://github.com/user-attachments/assets/ec8194e9-6531-4e45-b3dd-f4cd2ccfbed9)



Opis wskaźnika:

Wskaźnik rotacji należności w dniach informuje, przez ile dni gotówka jest zamrożona w należnościach (przez ile dni dokonuje się tzw. cykl inkasa należności). Na poziom wskaźnika ma wpływ polityka kredytowania odbiorców stosowana przez przedsiębiorstwo, jak i rozwiązania przyjęte w danej branży.



Interpretacja wskaźnika

 - Przy ocenie zmian wartości wskaźnika w czasie (w ciągu kilku okresów):
 - spadek rotacji należności w dniach ocenia się pozytywnie i interpretuje jako poprawę zarządzania należnościami w przedsiębiorstwie (lepsza ściągalność, lepsza polityka kredytowa), a także poprawę płynności finansowej – gotówka szybciej powraca do przedsiębiorstwa,
 - wydłużanie rotacji należności w dniach ocenia się odpowiednio negatywnie i interpretuje jako pogorszenie zarządzania należnościami w przedsiębiorstwie (gorsza ściągalność, gorsza polityka kredytowa), a także pogorszenie płynności finansowej – gotówka dłużej pozostaje poza przedsiębiorstwem.




### Wskaźnik rotacji zobowiązań (w dniach)

![obraz](https://github.com/user-attachments/assets/e5fdd0de-2194-4c7f-a0a7-497b4bf29f8d)



Opis wskaźnika:

Wskaźnik rotacji zobowiązań krótkoterminowych (bieżących) w dniach określa ile przeciętnie dni upływa w przedsiębiorstwie od momentu powstania zobowiązań bieżących do momentu ich spłaty.



Interpretacja wskaźnika

  -  Przy ocenie zmian wartości wskaźnika w czasie (w ciągu kilku okresów):

  - wzrost rotacji zobowiązań bieżących w dniach (przy założeniu, że regulowanie tych zobowiązań następuje terminowo), oceniamy pozytywnie, co świadczy o lepszym zarządzaniu kapitałem w przedsiębiorstwie – może ono bez przeszkód przez dłuższy okres wykorzystywać tanie źródła finansowania działalności,

 -  wzrost rotacji zobowiązań bieżących w dniach przy nieterminowym regulowaniu tych zobowiązań oceniamy bardzo negatywnie (jest to zagrożenie płynności finansowej),

 - spadek rotacji zobowiązań bieżących w dniach oceniamy odpowiednio negatywnie z punktu widzenia konieczności angażowania innych źródeł kapitału, świadczy jednak o poprawie płynności finansowej.



### Wskaźnik rotacji zapasów (w dniach)


![obraz](https://github.com/user-attachments/assets/e11145a4-180c-4172-ab27-69480fe48481)

Opis wskaźnika:

Wskaźnik rotacji zapasów w dniach informuje przez ile dni w przybliżeniu gotówka jest zamrożona w zapasach. Innymi słowy, wskaźnik informuje, co ile dni przedsiębiorstwo odnawia stan zapasów. Wartości wskaźnika rotacji zapasów w dniach zależą od stosowanej technologii produkcji (wyznaczającej długość cyklu produkcyjnego) oraz polityki zarządzania zapasami w przedsiębiorstwie. Wzrost rotacji zapasów w dniach może być przejawem gromadzenia zapasów, co przy osłabieniu popytu (np. przy braku wzrostu sprzedaży) jest zjawiskiem negatywnym.



Interpretacja wskaźnika

  - Przy ocenie zmian wartości wskaźnika w czasie (w ciągu kilku okresów):

 - spadek rotacji zapasów w dniach oceniamy pozytywnie i interpretujemy jako poprawę efektywności w zarządzaniu zapasami przedsiębiorstwa – w rezultacie następuje bowiem mniejsze zapotrzebowanie na kapitał, a co za tym idzie poprawa płynności finansowej przedsiębiorstwa, spadek kosztów finansowych i poprawa rentowności,

- wzrost rotacji zapasów w dniach oceniamy odpowiednio negatywnie i interpretujemy jako pogorszenie efektywności w zarządzaniu zapasami przedsiębiorstwa, w rezultacie następuje bowiem wzrost zapotrzebowania na kapitał, a co za tym idzie pogorszenie płynności finansowej przedsiębiorstwa, wzrost kosztów finansowych i pogorszenie rentowności działania,
  -  jeżeli następuje wzrost rotacji zapasów w dniach, a poziom sprzedaży jest stabilny bądź spada, sytuację taką interpretujemy dodatkowo jako możliwy sygnał o gromadzeniu zapasów nadmiernych w przedsiębiorstwie (co należy wnikliwiej zbadać).

